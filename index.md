# Kiáltvány receptírókhoz

__Motiváció__: recepteket a legtöbben azért olvasunk, mert _nem tudjuk, hogy hogyan kell elkészíteni az adott ételt_. Kérjük a recepteket ezt szem előtt tartva megírni.

Kérjük az alábbi fordulatokat kerülni a receptekben.

## Mértékegységek
* __Két doboz tejföl__ - telfölből 15 dekástól egészen kilósig lehet kapni különféle dobozokat. 
* __Három fej hagyma__ - mekkora fej? Egy nagyobb fej hagyma akár több, mint háromszor akkora, mint egy kisebb. Krumpli hasonlóképpen.

_Használjuk SI mértékegységeket!_ Elfogadható még a kávéskanál, teáskanál vagy evőkanál, de kérjük mindig egyértelműsíteni, hogy púpos vagy csapott.

## Hozzávetőleges megjelölések
* __Egy kevés olajban__ - kérjük kifejteni, hogy körülbelül mennyi a kevés. Egy evőkanál? Fél deci?
* __Rövid ideig__ - jó, de mégis mennyi? Fél perc? 5 perc?
* __Zsemleszínűre__ - tessék már végigmenni egy üzleten és megnézni, hogy hányféle zsemle van.
* __Amíg szépen megdagad__ - értjük, hogy több dologtól függ, hogy ez mennyi idő is lesz, de szeretnénk támpontokat kapni. A duplájára dagadjon? Keljen ki a tálból? Vagy elég ha 20-30%-ot növekszik a térfogata?

Ilyen hozzávetőleges megjelölések helyett nagy segítség, ha kapunk fixen értelmezhető támpontot, például: "Körülbelül 5-10 percig pirítjuk. Ha füstöl, akkor már régen sok.".

## Eljárásbeli utalások
* __Készre sütjük__ - Megértjük, hogy nehéz egyértelműen leírni, hogy mikor van kész az adott étel, de nagy segítség itt is, ha támpontokat kapunk, például: "sütőtől függően 30-50 perc között szokott megsülni".
* __Összepároljuk__ - Itt is nagy segítség lenne látni, hogy ez amúgy 2-3 perc szokott-e lenni, vagy 10-20.

## Ráadás
* __Ízlés szerint fűszerezzük__ - azért olvasok receptet, mert nem tudom, hogy hogyan kell főzni az adott ételt. Ha már van az adott étellel és a fűszerekkel is tapasztalatom, akkor majd megfűszerezem. De most azért olvasom a receptet, mert nincs. Kérek szépen kifejteni legalább egyféle fűszerezést, pontos mennyiség-megjelölésekkel!